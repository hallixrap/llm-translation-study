Vaccine Information Statement ● PPSV23 (5/29/25) ● Tagalog Translation ● Distributed by Immunize.org
PAHAYAG NG IMPORMASYON SA BAKUNA
Many vaccine information statements are available in Tagalog and other languages.
Pneumococcal Polysaccharide na Bakuna
(PPSV23): Ang Kailangan Mong Malaman
See www.immunize.org/vis
Maraming Pahayag ng Impormasyon sa Bakuna ang makukuha sa Tagalog at sa iba pang mga wika. Tingnan ang www.immunize.org/vis
Bakit kailangan magpabakuna?
Maaaring mapigilan ng pneumococcal polysaccharide na bakuna (PPSV23) ang pneumococcal na sakit.
Ang pneumococcal na sakit ay tumutukoy sa anumang sakit na dulot ng pneumococcal
na bakterya. Ang mga bakterya na ito ay maaaring magdulot ng maraming uri ng sakit, kabilang ang:
Pulmonya (impeksyon sa baga)
Mga impeksyon sa tainga
Mga impeksyon sa sinus
Meningitis (impeksyon sa tisyu na bumabalot sa utak at sa utak ng gulugod)
Bacteremia (impeksyon sa daluyan ng dugo)
Kahit sino ay maaaring magkasakit ng pneumococcal, ngunit ang mga bata, matatanda, at mga taong may ilang partikular na salik ng panganib ang may pinakamataas na panganib.
Karamihan sa mga pneumococcal na impeksyon ay banayad. Gayunpaman, ang ilan ay maaaring magresulta sa mga pangmatagalang problema, tulad ng pinsala
sa utak o pagkawala ng pandinig. Ang meningitis, bacteremia, at pulmonya na dulot ng pneumococcal na sakit ay maaaring humantong sa kamatayan.
PPSV23
Tumutulong ang PPSV23 na magprotekta laban sa 23 uri ng bakterya na nagdudulot ng sakit na pneumococcal.
Inirerekomenda ang PPSV23 bilang isang opsyon para sa ilang mga bata at kabataan na may ilang partikular na kondisyong medikal o mga salik ng panganib.
Para sa mga nasa hustong gulang, inirerekomenda ang PPSV23 kasunod ng isang dosis ng 15-valent pneumococcal conjugate na bakuna (PCV15).
Maaari kang bigyan ng iyong tagapagbigay ng pangangalagang pangkalusugan ng higit pang impormasyon.
Makipag-usap sa iyong tagapagbigay ng pangangalagang pangkalusugan
Sabihin mo sa tagapagbigay ng bakuna kung ang taong babakunahan ay:
Nagkaroon na ng reaksyong alerdyi pagkatapos ng isang nakaraang dosis ng PPSV23, o nagkaroon ng anumang mga alerdyi na malubha, nakababanta sa buhay.
Sa ilang mga kaso, maaaring magpasya ang iyong tagapagbigay ng pangangalagang pangkalusugan na ipagpaliban ang pagbabakuna ng PPSV23 hanggang sa isang pagbisita sa hinaharap.
Maaaring mabakunahan ang mga taong may sakit na hindi malubha, tulad ng isang sipon. Ang mga taong may katamtaman o malubhang sakit ay karaniwang dapat maghintay hanggang sa sila ay gumaling bago kumuha ng PPSV23.
Maaari kang bigyan ng iyong tagapagbigay ng pangangalagang pangkalusugan ng higit pang impormasyon.
Pneumococcal Polysaccharide Vaccine VIS - Tagalog (5/29/2025)
Mga panganib ng isang reaksiyon sa bakuna
Maaaring mangyari pagkatapos ng PPSV23 ang pamumula, pamamaga, pananakit, o panlalambot sa kung saan itinurok ang bakuna; pagkapagod; sakit ng ulo; lagnat; panginginig; o pananakit ng kalamnan.
Hinihimatay ang mga tao kung minsan pagkatapos ng mga medikal na pamamaraan, kabilang ang pagbabakuna. Sabihin sa iyong tagapagbigay ng serbisyo kung nahihilo ka o may mga pagbabago sa paningin o may umuugong sa mga tainga.
Tulad ng anumang gamot, may napakaliit na tyansang magdudulot ang isang bakuna ng matinding reaksyong alerdyi, iba pang seryosong pinsala, o pagkamatay.
Paano kung may seryosong problema?
Maaaring mangyari ang isang reaksyong alerdyi pagkatapos umalis sa klinika ang taong nabakunahan. Kung makakita ka ng mga palatandaan ng isang matinding reaksyong alerdyi (mga pantal, pamamaga ng mukha at lalamunan, hirap sa paghinga, mabilis na
pagtibok ng puso, pagkahilo, o panghihina), tumawag sa
9-1-1 at dalhin ang tao sa pinakamalapit na ospital.
Para sa iba pang mga palatandaan na nakakabahala sa iyo, tawagan ang iyong tagapagbigay ng pangangalagang pangkalusugan.
Dapat iulat ang mga hindi mabuting reaksyon sa Vaccine Adverse Event Reporting System (Sistema ng Pag-uulat ng Salungat na Kaganapan sa Bakuna,
VAERS). Karaniwang isusumite ng iyong tagapagbigay ng pangangalagang pangkalusugan ang ulat na ito o maaaring ikaw mismo ang gumawa nito. Bisitahin ang website ng VAERS sa www.vaers.hhs.gov o tumawag sa
1-800-822-7967. Ang VAERS ay para lamang sa pag-uulat ng mga reaksyon, at ang mga miyembro ng kawani ng VAERS ay hindi nagbibigay ng medikal na payo.
Paano ako matuto nang higit pa?
Tanungin ang iyong tagapagbigay ng pangangalagang pangkalusugan.
Tumawag sa iyong lokal o pang-estadong kagawaran ng kalusugan.
Bumisita sa website ng Food and Drug Administration (Pangangasiwa ng Pagkain at Gamot, FDA) para sa mga kalakip sa pakete ng bakuna at karagdagang impormasyon sa www.fda.gov/vaccines-blood-biologics/vaccines.
Makipag-ugnay sa Centers for Disease Control and Prevention (Mga Sentro ng Pagkontrol at Pagpigil ng Sakit, CDC):
- Tumawag sa 1-800-232-4636 (1-800-CDC-INFO) o
- Bumisita sa website ng CDC sa www.cdc.gov/vaccines.
Tagalog translation provided by Immunize.org
Vaccine Information Statement
PPSV23 Vaccine
42 U.S.C. § 300aa-26
5/29/2025
OFFICE USE ONLY